1/2
www.ncsc.nl
/actueel/nieuws/2024/juni/10/aanhoudende-statelijke-cyberspionagecampagne-via-kwetsbare-edge-devices
Aanhoudende statelijke cyberspionagecampagne via
kwetsbare edge devices
Nieuwsbericht | 10-06-2024 | 12:00
Eerder dit jaar heeft het NCSC samen met de Militaire Inlichtingen- en Veiligheidsdienst (MIVD) en de
Algemene Inlichtingen- en Veiligheidsdienst (AIVD) een rapport gepubliceerd over de geavanceerde
COATHANGER-malware gericht op FortiGate-systemen. Sindsdien heeft de MIVD nader onderzoek
gedaan en is gebleken dat de Chinese cyberspionagecampagne veel omvangrijker blijkt te zijn dan
eerder bekend. Het NCSC vraagt daarom extra aandacht voor deze campagne en het misbruik van
kwetsbaarheden in edge devices. Hiervoor heeft het NCSC een kennisproduct opgesteld met
aanvullende informatie over edge devices, bijbehorende uitdagingen en te nemen maatregelen.
De bredere COATHANGER-campagne
Sinds de publicatie in februari heeft de MIVD verder onderzoek gedaan naar de bredere Chinese
cyberspionagecampagne. Hieruit is naar voren gekomen dat de statelijke actor zowel in 2022 als in 2023
binnen enkele maanden toegang heeft verkregen tot ten minste 20.000 FortiGate-systemen wereldwijd
middels de kwetsbaarheid met het kenmerk CVE-2022-42475.  Verder toont onderzoek aan dat de
statelijke actor achter deze campagne minimaal twee maanden voordat Fortinet de kwetsbaarheid
bekend maakte, al op de hoogte was van deze kwetsbaarheid in FortiGate-systemen. Tijdens deze
zogeheten ‘zero-day’ periode, infecteerde de actor alleen al 14.000 apparaten. Onder doelwitten zijn
onder meer tientallen (westerse) overheden, internationale organisaties en een groot aantal bedrijven
binnen de defensie-industrie.
De statelijke actor installeerde bij relevante doelwitten op een later moment malware. Zo kreeg de
statelijke actor permanente toegang tot de systemen. Ook als een slachtoffer beveilingsupdates van
2/2
FortiGate installeert, blijft de statelijke actor deze toegang houden.
Het is niet bekend bij hoeveel slachtoffers daadwerkelijk malware is geïnstalleerd. De Nederlandse
inlichtingendiensten en het NCSC achten het waarschijnlijk dat de statelijke actor in potentie bij
honderden slachtoffers wereldwijd zijn toegang uit kon breiden en aanvullende acties uit heeft kunnen
voeren zoals het stelen van gegevens.
Zelfs met het technische rapport over de COATHANGER-malware zijn infecties van de actor lastig te
identificeren en te verwijderen. Het NCSC en de Nederlandse inlichtingendiensten stellen daarom dat het
waarschijnlijk is dat de statelijke actor op dit moment nog steeds toegang heeft tot systemen van een
significant aantal slachtoffers.
Mitigerende maatregelen bij het gebruik van edge devices
Het NCSC en de Nederlandse inlichtingendiensten zien al langer een trend dat kwetsbaarheden in
publiek benaderbare edge devices zoals firewalls, VPN-servers, routers en e-mailserververs worden
misbruikt. Vanwege de uitdagingen op het gebied van beveiliging van edge devices zijn deze apparaten
een geliefd doelwit voor kwaadwillenden. Edge devices bevinden zich aan de rand van het IT-netwerk en
hebben geregeld een directe verbinding met het internet. Daarnaast worden deze apparaten vaak niet
ondersteund door Endpoint Detection and Response (EDR) oplossingen.
Initiële compromittering van een IT-netwerk is moeilijk te voorkomen als de kwaadwillende hierbij gebruik
maakt van een zero-day. Daarom is het van belang dat organisaties het ‘assume breach’-principe
hanteren. Dit principe hanteert dat een succesvolle digitale aanval al heeft plaatsgevonden of binnenkort
gaat plaatsvinden. Op basis hiervan worden maatregelen genomen om de schade en impact te
beperken. Denk hierbij aan het nemen van mitigerende maatregelen op het gebied van segmentering,
detectie, incident response plannen en forensic readiness.
Het NCSC kennisproduct ‘Omgaan met edge devices’ beschrijft verdere uitdagingen en digitale
dreigingen bij het gebruik van edge devices en biedt per uitdaging concreet handelingsperspectief voor
organisaties.
Kennisproduct 'Omgaan met edge devices'
Factsheet Omgaan met edge devices
Hedendaagse organisaties maken vaak gebruik van edge devices. Deze systemen bevinden zich
aan de rand van het netwerk en bestaan ...
Factsheet | 10-06-2024
